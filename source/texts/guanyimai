田家少闲月五月人倍忙
夜来南风起小麦覆陇黄
妇姑荷箪食童稚携壶浆
相随饷田去丁壮在南冈
足蒸暑土气背灼炎天光
力尽不知热但惜夏日长
复有贫妇人抱子在其旁
右手秉遗穗左手悬臂筐
听其相顾言闻者为悲伤
家田输税尽拾此充饥肠
今我何功德曾不事农桑
吏禄三百石岁晏有余粮
念此私自愧尽日不能忘
