浔阳江头夜送客枫叶荻花秋瑟瑟
主人下马客在船举酒欲饮无管弦
醉不成欢惨将别别时茫茫江浸月
忽闻水上琵琶声主人忘归客不发
寻声暗问弹者谁琵琶声停欲语迟
移船相近邀相见添酒回灯重开宴
千呼万唤始出来犹抱琵琶半遮面
转轴拨弦三两声未成曲调先有情
弦弦掩抑声声思似诉平生不得志
低眉信手续续弹说尽心中无限事
轻拢慢捻抹复挑初为霓裳后六幺
大弦嘈嘈如急雨小弦切切如私语
嘈嘈切切错杂弹大珠小珠落玉盘
间关莺语花底滑幽咽泉流冰下难
冰泉冷涩弦凝绝凝绝不通声暂歇
别有幽愁暗恨生此时无声胜有声
银瓶乍破水浆进铁骑突出刀枪鸣
曲终收拨当心画四弦一声如裂帛
东船西舫悄无言唯见江心秋月白
沉吟放拨插弦中整顿衣裳起敛容
自言本是京城女家在虾蟆陵下住
十三学得琵琶成名属教坊第一部
曲罢曾教善才服妆成每被秋娘妒
五陵年少争缠头一曲红绡不知数
钿头银篦击节碎血色罗裙翻酒污
今年欢笑复明年秋月春风等闲度
弟走从军阿姨死暮去朝来颜色故
门前冷落鞍马稀老大嫁作商人妇
商人重利轻别离前月浮梁买茶去
去来江口守空船绕船月明江水寒
夜深忽梦少年事梦啼妆泪红阑干
我闻琵琶已叹息又闻此语重唧唧
同是天涯沦落人相逢何必曾相识
我从去年辞帝京谪居卧病浔阳城
浔阳地僻无音乐终岁不闻丝竹声
住近湓江地低湿黄芦苦竹绕宅生
其间旦暮闻何物杜鹃啼血猿哀鸣
春江花朝秋月夜往往取酒还独倾
岂无山歌与村笛呕哑嘲哳难为听
今夜闻君琵琶语如听仙乐耳暂明
莫辞更坐弹一曲为君翻作琵琶行
感我此言良久立却坐促弦弦转急
凄凄不似向前声满座重闻皆掩泣
座中泣下谁最多江州司马青衫湿